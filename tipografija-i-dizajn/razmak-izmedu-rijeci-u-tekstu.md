# Razmak između riječi u tekstu

Veličina razmaka između riječi u vezanom tekstu poravnatom s obje strane \(većina knjiga\) varira od retka do retka. Istovremeno sa ulogom razdvajanja riječi, razmak ima i suprotnu funkciju – funkciju spajanja: prikladni razmaci drže riječi na okupu, dok preveliki razmaci između riječi ostavljaju utisak rasturenog, razasutog teksta čiji su šavovi evidentno popucali i rasuli se.

Koliki razmak između riječi treba biti? Odgovor na ovo pitanje ne može biti kategoričan. Veličina razmaka zavisi od niza faktora poput vrste pisma, jezika, veličine slova i sl. Ipak, to ne znači da mjere ne postoje i da ih nije moguće utvrditi.

Temeljna jedinica za mjerenje razmaka relativnog je karaktera i ona je _jedan em_ \(1 em\), gdje _em_ predstavlja mjeru koja odgovara veličini slova; ako su u tekstu korištena slova veličine 11 pt, tada važi: 1 em = 11 pt. Približno, 1 em odgovara širini velikog slova m.

Prilikom utvrđivanja koliki će razmak između riječi u tekstu biti, treba imati na umu sljedeće smjernice:

**Minimalni razmak** između riječi iznosi _petinu ema_ \(M/5\). Razmak manji od toga nije dovoljan da jasno razdvoji riječi, što će otežati čitanje.

**Optimalni razmak** između riječi kojem treba težiti iznosi _četvrtinu ema_ \(M/4\), što je, približno, širina malog slova t.

**Maksimalni razmak** između riječi iznosi trećinu ema \(M/3\). Svaki razmak veći od trećine ema dovodi do propadanja pogleda između riječi i što je razmak veći, to je čitanje neugodnije a stranica izgleda neskladnija, prorešetana bjelinama.

![](../.gitbook/assets/razmak-izmedu-rijeci.jpg)

{% hint style="info" %}
Razmak između riječi veći od trećine ema, iako neprikladan za vezani tekst, može se koristiti u posebnim slučajevima, poput teksta pisanog velikim slovima, gdje se, po pravilu, treba povećati razmak između _slova_, pa je zbog toga neophodno povećati i razmak između _riječi,_ ili, u nekim pismima, teksta pisanog masnim slovima. Ipak, očigledno je da je mjera od, recimo, polovine ema neprikladna za vezani tekst, kao i svaki razmak veći od toga.
{% endhint %}

Da je razmak između riječi u tekstu prevelik možemo lahko ocijeniti od oka, koristeći malo slovo n: ako između riječi možemo pozicionirati slovo n tako da ono ne dodiruje ni zadnje slovo prethodne, ni prvo slovo naredne riječi, to je jasan pokazatelj da nismo uradili kvalitetan prijelom paragrafa i da njegovu strukturu treba doraditi i korigovati veličinu razmaka.

![](../.gitbook/assets/n-test-razmaka.png)

Korekcija razmaka sastojat će se od davanja novih smjernica softveru, smanjenja tolerancije koja se odnosi na razmake ili ponovnog prijeloma riječi na kraju retka u paragrafu kako bi se razmaci sveli na prihvatljiv nivo.

