# Korektura

Korektura je posljednja faza u procesu pripreme knjige za štampu i njen je cilj provjeriti kvalitet teksta i dizajna i uočiti greške koje su promakle autoru, uredniku, lektoru, dizajneru i drugim osobama koje su radile na pripremi knjige. Korektor će osim pravopisnih i gramatičkih grešaka, grešaka koje se tiču jezika, također uočiti greške u konceptu i dizajnu knjige. Stoga korektor, pored dobrog poznavanja pravopisa i gramatike, mora posjedovati i znanja iz oblasti tipografije i dizajna.

### Da li je korektura neophodna?

Korektura = kontrola kvaliteta. Zbog toga je kvalitetna korektura nesumnjivo esencijalna faza u pripremi knjige za štampu i nikako se ne bi smjela izostaviti, bilo da se radi o brošuri ili višetomnom kapitalnom djelu. Knjiga koju nije pregledao korektor ne može se smatrati cjelovitom, kompletiranom, već se radi o još uvijek nedovršenom projektu, poluproizvodu.

Lektorski je standard, prema nekim procjenama, ispravak do 95% grešaka, ne ubrajajući tu potencijalne greške dizajnera prilikom prijeloma \(za što su najbolji primjer loši, pogrešni ili, u nekim slučajevima, nepostojeći prijelomi riječi na kraju retka\), a u čiji rad lektor nema uvida. Svaki put kada se datoteke koje sadržavaju knjigu otvore postoji mogućnost da se nehotično, često nesvjesno, načine greške, bilo da se nešto doda ili obriše iz teksta, ili da se dogodi greška tehničke prirode. Nije rijedak slučaj ni da se štampariji, umjesto finalnog, pošalje pogrešan dokument, iz ranijih faza obrade i bez unesenih korekcija lektora ili recenzenta.

Korektor, kao kontrolor kvaliteta, zadnja je linija odbrane od havarije. I što je projekat ozbiljniji i skuplji, a tolerancija grešaka manja, to je i značaj korekture veći.

### Kad se obavlja korektura?

Iako se korektura može obavljati u različitim fazama pripreme teksta, izraz “korektura” obično označava finalnu korekturu, tj. konačni pregled knjige prije slanja u štampu. Korektura se vrši na završenom uzorku knjige, bilo da se radi o probnom štampanom uzorku ili PDF-dokumentu koji je predviđen za slanje štampariji.

### Ko vrši korekturu?

Korekturu može obaviti svaka osoba koja posjeduje sljedeće osobine:

1. dobro poznaje pravopis i gramatiku,
2. dobro poznaje tipografiju i knjižni dizajn,
3. ima oko za detalje, u stanju je uočiti ono što bi svakome drugom promaklo.

### Kako se vrši korektura?

**Utvrditi zahtjeve izdavača.** Izdavači obično imaju interne pravilnike kojima su utvrđena pravila u vezi sa pripremom knjige koja korektor mora konsultovati. To su uputstva koja kazuju, naprimjer, kako pisati naslove poglavlja i sekcija, kako obilježavati i pisati fusnote, kako pisati strane izraze i reference, kako pisati numerisane i nenumerisane liste i tabele itd. 

**Definisati plan i metod rada.** Utvrditi kako pristupiti korekturi, da li korekturu obavljati na papiru ili na elektronskom dokumentu, koji su standardni korektorski znaci koje izdavač koristi, koji su rokovi za završetak posla, kojim putem komunicirati sa urednikom ili lektorom itd. Plan će se razlikovati od projekta do projekta, no on je, u svakom slučaju, neophodan.

**Paziti na detalje.** Korektor tekst čita pažljivo i polahko, pazeći na svaki, i najsitniji detalj. Za razliku od lektora, koji se fokusira na riječ i rečenicu, korektor se koncentriše na slovo i znak. Tako će, pored uočljivih grešaka koje se tiču, recimo, pravilnog prijeloma riječi na kraju retka, ispravnog korištenja crtica i crta u tekstu, pisanja odgovarajućih navodnika i polunavodnika, veličine uvlačka prve linije teksta u paragrafu itd., korektor primijetiti i sitnice poput toga da li tačku ili zarez treba pisati kurzivom ili ne kad se nađu iza teksta koji je na taj način pisan, jesu li negdje pisana dva razmaka umjesto jednog, da li je broj fusnote preblizu ili predaleko od riječi i je li vertikalno pozicioniran kako treba, da li je crta između dva broja jednako udaljena od oba, te hoće li biti potrebno navodnike približiti tekstu kad se nađu iza tačke.

**Čitati polahko i naglas.** Korektor se koncentriše prije svega na pravopis i tipografiju. Preporučljivo je da tekst čita tihim glasom ili naglas, što će mu pomoći da se koncentriše na pojedinačne riječi i analizira njihov sastav – cilj korektora nije unijeti se u priču, sadržaj teksta, već se kritičkim okom koncentrisati na riječi i njihove oblike, slova, interpunkciju i druge znakove. Tako će korektor primijetiti ako nedostaje slovo, tačka, zarez, ako su razmaci u tekstu, i oni između riječi i oni između redaka, neujednačeni, ako je korišteno neodgovarajuće pismo itd., ali neće analizirati sadržaj teksta da utvrdi je li kazivanje konzistentno, da li je smisao teksta potpuno jasan i tačan – to su sve zadaci koje su ranije obavili urednik, redaktor, lektor i recenzent. Korektor mora pročitati svako slovo, svaki znak interpunkcije i svaki razmak; to je njegov glavni zadatak.

**Čitati s pauzama.** S obzirom na intenzitet fokusiranja na tekst, neophodno je da korektor odredi redovne prekide s radom kako bi odmorio oči i povratio mentalnu energiju. Preporučuje se pravljenje petominutnih prekida svakih 25 minuta, ili petnaestominutnih svakih 45 minuta, zavisno od kompleksnosti teksta koji pregleda, odnosno zavisno od vlastitih preferenci korektora.

### Korektorski znaci

Korektori su vremenom razvili sistem obilježavanja grešaka u tekstu kako bi olakšali i ubrzali rad. Iako postoje razlike u pogledu nekih oznaka, većina ih je općeprihvaćena i lahko razumljiva.

Korektorski znaci koristit će se kad se korektura vrši na papiru ili na elektronskom dokumentu namijenjenom za štampu \(PDF\). 

Kada se vrši korektura elektronskih knjige koje nisu statičnog karaktera \(epub, mobi, azw\), tada se neće koristiti ovi znaci, već će se, zbog prirode medija, koristiti tehnološke mogućnosti koje su na raspolaganju: markiranje grešaka i pojašnjenje ispravki u komentarima.

—

Prikaz nekih osnovnih korektorskih znakova i korekture pomoću besplatne aplikacije za rad s PDF-dokumentima PDF-XChange Editor dat je u dokumentu “Korektura PDF dokumenata” koji se, uz kolekcije korektorskih znakova i primjere korekture, može preuzeti [**ovdje**](https://www.dropbox.com/sh/xz1cmcfs7dixq3e/AAAW9-OrEf92Ei3Xlggxa4yya?dl=0).



