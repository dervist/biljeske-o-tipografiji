# Inšallah, mašallah i druge riječi arapskog porijekla

Rječnik bosanskoga jezika jasan je i nedvosmislen u pogledu načina pisanja često korištenih izraza arapskog porijekla: *inšallah* (ako Bog da), *mašallah* (šta Bog da), *elhamdulillah* (hvala Bogu). Navedeni oblici jedini su ispravan način pisanja kad se ove riječi koriste kao naše riječi i u sklopu rečenice na bosanskom jeziku.

Ukoliko se, pak, riječi *inšallah*, *mašallah*, *elhamdulillah* i sl. koriste kao arapski izrazi i u sklopu rečenice pisane na arapskom jeziku (npr. prilikom transkripcije zikrova i dova), tada će se pisati kako je uobičajeno da se piše transkripcija arapskog teksta: *in šāallāh*, *mā šāallāh*, *el-hamdu lillāh*.

Dakle, način pisanja determinisan je kontekstom i načinom upotrebe riječi, odnosno jezikom u sklopu kojeg je riječ upotrijebljena.

## Pogrešni načini pisanja

U svakodnevnoj komunikaciji možemo primijetiti veliko šarenilo kad se radi o pisanju naših riječi arapskog porijekla. Tako ćemo vidjeti izraze poput: 

> inšaAllah, insh-Allah, mašaAllah, mash-Allah, elhamdu liLlah, we selam 

Da stvar bude gora, i u nekim knjigama u kojima lektor nije obavio svoj posao (ili je bio prisiljen ove izraze ostaviti nekorigovane[^1]) možemo vidjeti ovako napisane riječi. Među opravdanjima za to bezočno masakriranje naših riječi arapskog porijekla najčešće se ističe to da se Božije ime uvijek *mora* pisati velikim slovom. Da je ovakav stav neutemeljen čak i ako se koncentrišemo isključivo na pravopis arapskog jezika lahko je pokazati kroz kratku analizu navedenih izraza.

### Ime “Allah”

Ime “Allah” sastoji se od četiri slova, harfa: elif, lam, lam i ha: الله. U arapskom jeziku, elif koji se nalazi na početku riječi izgovara se kao vokal *e/a*, *i* ili *u* samo kad se riječ čita zasebno, nepovezana sa riječi koja joj prethodi:

> **A**llāhu ekber – اَللَّهُ أَكْبَرُ  
> **e**s-semāvāt – اَلسَّمَاوَاتُ

Ukoliko se ispred riječi koja počinje elifom nađe neka druga riječ, elif se ne čita:

> bi + **i**smi + **A**llāh > bi + ~~**i**~~smi + ~~**A**~~llāh > bismillāh – بِسْمِ اللَّهِ  
> Rabbun + **e**s-semāvāt > Rabbu~~n~~ + ~~**e**~~s-semāvāt > Rabbus-semāvāt – رَبُّ السَّمَاوَاتِ

### InšaAllah

Riječ “inšallah” sačinjena je od tri arapske riječi: “in”, “šae”, “Allah”:

> in + šāe + Allāh – إِنْ شَاءَ اللَّهُ

S obzirom na to da ime “Allah” počinje elifom, a prije njega nalazi se glagol *šae*, elif se ne čita a riječi se spajaju, pa imamo:

> in + šāe + ~~**A**~~llāh = in šāellāh > in šāallāh

Fetha ispred riječi “Allah” uvijek se čita kao *a*, ne *e*, pa će i finalni oblik arapske riječi glasiti: *in šāallāh*.

Zašto je pogrešno pisati *inšaAllah*? Ako i zanemarimo činjenicu da veliko slovo nikada ne može doći usred riječi[^2], ovako napisana riječ nije izvršila svrhu koja je prvobitno zamišljena, tj. da se Božije ime piše velikim slovom, jer u riječi *inšaAllah* nije pisano veliko slovo *a* u riječi “Allah”, već je napisano veliko slovo *a* kojim se završava glagol *šae*:

> inšaAllah = in + ša**A** + ~~A~~llah

Kao i u svim drugim slučajevima, početno slovo *a* u imenu “Allah” gubi se prilikom spajanja sa riječima koje mu prethode:

> bi + **i**smi + **A**llah > bi + ~~**i**~~smi + ~~**A**~~llah > bismillah  
> subhane + **A**llah > subhane + ~~**A**~~llah > subhanellah > subhanallah  
> sejfun + **A**llah > sejfu~~n~~ + ~~**A**~~llah > sejfullah

### MašaAllah

Riječ “mašallah” sačinjena je od tri arapske riječi: “ma”, “šae”, “Allah”:

> mā + šāe + Allāh – مَا شَاءَ اللَّهُ

Neispravni oblik riječi *mašAllah* ili *mašaAllah* glasi:

> mā + šāA + ~~**A**~~llah

gdje je, kao i u riječi “inšaAllah”, zadnje slovo glagola *šae* pisano kao veliko *A*.

### InshAllah, mashAllah

Kako god za pisanje velikog slova usred riječi ne postoji podloga u našem jeziku, isto je tako nedopustivo, ali istovremeno i ponižavajuće, koristiti tuđi alfabet za pisanje naših riječi. U riječima *inshaAllah* i *mashaAllah* cilj je bio, vjerovatno, u nedostatku našeg slova *š* koristiti englesku kombinaciju *sh* kao zamjenu. No, treba zapamtiti da se engleski alfabet koristi isključivo za pisanje engleskih riječi i riječi koje su *transliterovane* iz nelatiničnih pisama, nikad za pisanje riječi koje pripadaju našem jeziku. Engleski se alfabet ne može koristiti za *transkripciju*[^3]. 

Riječ “inshaAllah”, stoga, nije isto što “inšaAllah”, iako su obje neispravne, a u našem jeziku “sh” su dva slova, kao u riječi “**sh**vatiti”; u nedostatku slova *š* bolje je koristiti naše riječi i kazati “Ako Bog da”. Odgovor na selam piše se “**ve** alejkumusselam”, ne “**we** alejkumusselam”. Slova *w*, *q*, *x*, *y* nisu dio naše abecede i ne mogu se stoga ni koristiti prilikom pisanja naših riječi, bilo da su one izvorno bosanske, ili su arapskog, turskog, engleskog, njemačkog ili nekog drugog porijekla.

## Bilješke

[^1]: Neki izdavači, obično pod utjecajem autora ili prevodilaca, naročito onih visokoobrazovanih, ali van struke, prisiljavaju lektore i dizajnere da ne koriguju očigledne pogreške u pisanju, koncepciji knjige i dizajnu. Tako, osim nakaradnog pisanja nekih riječi i grubog kršenja čak i osnovnih pravopisnih pravila, imamo i čitav niz tipografskih zabluda najevidentnijih kroz način pisanju hadisa i ajeta za koje se, gotovo redovno i neselektivno, koriste kurziv i masna slova, bez ikakvog racionalnog povoda i svrhe, fusnote svojom brojnošću dosežu ili prelaze sam sadržaj knjige i numerisane su čak i četverocifrenim brojevima i slično. Sve ove i slične radnje dovode do toga da se brojna ozbiljna islamska djela posmatraju kao parodija i predmet su ismijavanja. 

[^2]: Izuzeci postoje, pa će se neka strana imena, poput McCormick, pisati sa velikim slovom usred riječi.

[^3]: O razlici između transkripcije i transliteracije vidjeti: [Transkripcija ili transliteracija?](https://dervist.gitbooks.io/biljeske-o-tipografiji-i-dizajnu/content/transkripcija.html) i [Transkripcija arapskih imena i termina](https://dervist.gitbooks.io/biljeske-o-tipografiji-i-dizajnu/content/transkripcija.html)
