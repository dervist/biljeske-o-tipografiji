# Prevođenje i priprema djela za objavljivanje

## Prevođenje <a id="prevodjenje"></a>

Prilikom prevođenja nekog djela, početna, prva faza sastoji se u relativno brzom, ali ipak pažljivom, prijevodu. Ova faza može biti, ako je potrebno, i “doslovnjačka”, prijevod riječ za riječ, ma kako tekst izgledao ili zvučao smiješan. To je grubi, radni prijevod i prevodiocu trenutno cilj nije kvalitet, stilski dotjerane rečenice, već preciznost prijevoda. U ovoj fazi najvažnije pomoćno sredstvo jest rječnik. Sve nejasnoće i nelogičnosti koje zapazi u tekstu prevodilac će zabilježiti, da bi potom nastavio s prijevodom ne zadržavajući se više na njima. Završetkom ove faze urađena je prva trećina posla.

Druga je faza dorada i uređenje prijevoda koje prevodilac obavlja nakon što je završio s prvom fazom. On sad sagleda tekst iz, da je tako nazovemo, mikroperspektive, fokusira se na pojedinačne rečenice, oblikuje ih tako da su smislene, u duhu jezika na koji se prevodi, dorađuje stil. U ovoj fazi prevodilac pregleda bilješke iz prethodne faze i koriguje i dopunjava prijevod spornih dijelova teksta. On ispravlja i slovne pogreške, provjerava navode i citate, popisuje reference, konsultuje stručnu literaturu i, po potrebi, dodaje pojašnjenja i fusnote.

Treća je faza finaliziranje prijevoda. Prevodilac tekst posmatra iz makroperspektive, sagleda cjelovit prijevod: paragraf po paragraf, odjeljak po odjeljak, sekciju po sekciju; vodi računa o tome da su rečenice i paragrafi uvezani, misli i cjeline dobro organizovani; on uočava je li ostalo sintagmi ili rečenica koji su nejasni, nedorečeni, koji zahtijevaju pojašnjenje. Prevodilac će provjeriti je li struktura djela dobra i jasna \(podjela na dijelove, poglavlja, sekcije itd.\).

## Priprema prijevoda prije slanja izdavaču <a id="priprema-prijevoda"></a>

Prevodilac je dužan nedvosmisleno ukazati na to koji odjeljci sačinjavaju poglavlja, koji sekcije, a koji podsekcije, kao i na to koji su odjeljci stihovi, blok-citati i sl. To će postići korištenjem odgovarajućih naznaka u tekstu, bilo riječima, brojevima ili korištenjem odgovarajućih stilova teksta \(npr. “Heading 1” u većini aplikacija za obradu teksta služi za označavanje poglavlja, “Heading 2” sekcije, “Heading 3” podsekcije, itd.\). Nikad se neće koristiti manuelni pristup: označavanje teksta, promjena slova, njihove boje, veličine i sl.

Nazive poglavlja, sekcija i drugih odjeljaka nikada ne treba pisati velikim slovima, jer će o vrsti slova odlučivati urednik ili dizajner, ne prevodilac. Pored toga, velika slova otežavaju rad drugih učesnika u projektu, jer se gubi vrijeme na konverziju teksta i utvrđivanje koje se riječi u naslovu trebaju pisati velikim, a koje malim slovom. \(Izuzetak je korištenje odgovarajućeg stila koji slova prikazuje kao velika, ali je sam tekst, u pozadini, pisan malim slovima i konverzija se obavlja jednostavno, načinivši tek izmjenu u datom stilu\).

Prevodilac ne treba pokušavati tekst “ukrasiti” koristeći velika slova, nestandardna pisma i boje. On treba imati na umu da će tekst poslije njega proći kroz različite faze obrade i sve njegove intervencije u vezi sa izgledom teksta bit će uklonjene. Stoga će se prevodilac ograničiti na kreiranje strukture teksta i to je njegov najvažniji zadatak, ne gubeći vrijeme na dotjerivanje izgleda teksta, jer je to gubljenje vremena: tekst se prilikom uređenja i dizajna konvertuje i sva svojstva teksta \(odabir pisma, bold, italic, boje, razmaci itd.\) na koje je prevodilac nerijetko utrošio puno vremena i truda poništavaju se.

## Uređenje <a id="uredjenje"></a>

Po završetku finalne faze, nakon što je pažljivo pročitao cjelovit tekst prijevoda po treći put i obavio neophodne pripremne radnje, prevodilac šalje prijevod izdavaču, nakon čega urednik detaljno pregleda tekst i skupa s prevodiocem dorađuje one dijelove koji zahtijevaju intervenciju. Urednik i prevodilac obično prelaze tekst dva ili tri puta, a ako je tekst složen ili loš, i više puta. Ukoliko je prevodilac dobro uradio svoj dio posla, njegovo učešće u pripremi i uređenju teksta bit će minimalno: većinu posla urednik će biti u stanju uraditi sam, a s prevodiocem će se konsultovati samo u slučaju da su intervencije značajne i mišljenje prevodioca, ili njegovo tumačenje, neophodno.

Ovako je u slučaju da prevodilac pošalje finaliziran kompletni prijevod djela. Još je bolje ako urednik učestvuje u pripremi prijevoda od samog početka, i ako se radi dio po dio djela, jer će tada prevodiocu odmah dati neophodne smjernice, ukazati na tehničke i druge zahtjeve, što će smanjiti broj grešaka, a time i naknadnih ispravki. Aktivno sudjelovanje urednika i, prema potrebi, i drugih saradnika u projektu za rezultat će imati znatno viši kvalitet prijevoda, puno manje “praznog hoda” i ispravki, a djelo će biti spremno za štampu u drastično kraćem roku nego što je to slučaj kad se pregleda i dorađuje cjelovito djelo.

## Redaktura <a id="redaktura"></a>

Redaktor vodi računa o tome da su navodi izneseni u knjizi tačni, reference i citati vjerno preneseni iz originala \(knjige, časopisi i dr.\) i da je ispoštovan pravilnik o formatu knjige \(ako ga izdavač ima\). On će korigovati propuste prevodioca, analizirati tekst, doraditi ga gdje je to potrebno i pobrinuti se da je tekst, načelno, spreman za objavljivanje. Ovo je mogući set poslova koje redaktori obavljaju i može obuhvatiti više ili manje zadataka od spomenutih, zavisno od složenosti projekta i angažovanih kadrova.

Redaktor je dužan uporediti prijevod s izvornikom, utvrditi preciznost i tačnost prijevoda, riječ za riječ, rečenicu za rečenicu; ukazat će na odstupanja u tom pogledu i ponuditi prijedloge za njihovo korigovanje. On mora vladati tematikom o kojoj djelo govori i dobro poznavati i jezik s kojeg se prevodi i jezik na koji se prevodi. Kod obimnih i složenih projekata može biti uputno angažovati još jednog pa i više redaktora koji će se koncentrisati isključivo na preciznost i tačnost prijevoda.

Redaktura se obavlja prije lekture. Ukoliko je završio studij jezika, redaktor ponekad može i lektorisati tekst. Ovo je obično slučaj kod manjih projekata.

## Lektura <a id="lektura"></a>

Kad je tekst sređen, šalje se na lekturu. Lektor će tekst pregledati tri puta \(dva su pregleda apsolutni minimum\), a faze su slične onim spomenutim kod prevodioca, s tim da je fokus lektora na pravopisu, gramatici i stilistici. U slučaju da primijeti nedosljednosti ili nejasnoće u tekstu, lektor će o tome obavijestiti urednika, koji će potom načiniti neophodne korekcije ili će kontaktirati prevodioca.

## Recenzija <a id="recenzija"></a>

Recenzent je osoba koja daje stručno mišljenje o tekstu, provjerava navode iznesene u djelu, utvrđuje njihovu tačnost i podudarnost sa naučnim istinama u datoj oblasti. On će intervenisati kad god primijeti odstupanja i propuste koji narušavaju vjerodostojnost i integritet teksta, navode na pogrešne zaključke ili se suprotstavljaju činjenicama ili zdravom rasuđivanju. Također će ukazati na stavove koji odstupaju od konvencionalnih ili preovladavajućih mišljenja o datom problemu, uz prijedlog za pojašnjenje ili napomenu, ukoliko su neophodni.

Recenzent je ekspert za oblast o kojoj djelo govori i, obično, ne bi trebao imati niže akademsko zvanje od doktora nauka.

Napomena: Treba izbjegavati konstrukcije tipa “šerijatski recenzent”, kako se može vidjeti u nekim islamskim djelima, jer predstavljaju tautologiju. Recenzent je uvijek ekspert u oblasti o kojoj djelo govori, pa je isticanje riječi “šerijatski” ne samo bespotrebno već može izgledati i pretenciozno. Ako knjiga tretira islamsku tematiku, recenzent je uvijek, bez izuzetka, ekspert iz oblasti islamskih nauka, ako tretira pravo, pravnih nauka, ako tretira ekonomiju, ekonomskih nauka itd.

