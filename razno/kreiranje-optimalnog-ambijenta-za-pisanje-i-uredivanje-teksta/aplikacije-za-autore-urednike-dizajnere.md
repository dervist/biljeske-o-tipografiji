# Aplikacije za autore, urednike, dizajnere

Svaki tekst, bio to kratki članak ili višetomni roman, prolazi kroz nekoliko faza pripreme:

1. planiranje i izrada koncepta,
2. pisanje prve verzije,
3. uređivanje prve verzije \(obično nakon evaluacije i povratnih informacija užeg kruga čitalaca\),
4. uređivanje druge, treće, ... verzije,
5. pripremanje teksta za objavljivanje \(uređivanje, lektura, recenzija itd.\),
6. izrada koncepta dizajna, implementacija koncepta i dizajniranje,
7. korektura i objavljivanje djela.

Ove faze mogu se, za potrebe ovog teksta, sažeti u tri ključne:

1. pisanje,
2. uređivanje,
3. dizajniranje.

Shodno ovakvoj podjeli, razlikujemo i tri vrste aplikacija koje služe kao tehnička podrška u navedenim fazama:

1. aplikacije za pisanje,
2. aplikacije za obradu i uređivanje teksta,
3. aplikacije za dizajniranje i pripremu za štampu.

## 1. Aplikacije za pisanje

Pisanje djela, ta prva faza nakon izrađenog koncepta, kreativni je proces tokom kojega je cilj svu mentalnu i kreativnu energiju usmjeriti na tekst, ideje, riječi, rečenice i omogućiti nesmetani tok misaonog procesa. Sve što narušava koncentraciju na bilo koji način treba eliminisati.

Odabir odgovarajuće aplikacije za pisanje može biti presudno za kvalitet djela, ali i motivaciju autora – aplikacije za pisanje kao svoju primarnu funkciju ističu kreiranje ugodnog ambijenta podesnog za pisanje koji će ne samo spriječiti sve smetnje i odvraćanje pažnje sa teksta već i podstaknuti na pisanje, potaknuti kreativnost i inspiraciju, kao i makar djelimično pomoći u sprečavanju ili otklanjanju “autorske blokade”.

Drevna je mudrost da za svaki posao valja koristiti najpodesniju alatku. Da uobičajeni programi koji se koriste za rad s tekstom, poput Microsoft Office Worda, LibreOffice Writera, Google Docsa i drugih kancelarijskih aplikacija, nisu najpodesnija alatka i da su u manjoj ili većoj mjeri loš izbor za veliki broj autora, nije teško dokazati: isti prazni list papira sa desetinama sličica i alatki koje su irelevantne za fazu pisanja i koje će biti tek distrakcija nimalo neće podstaknuti maštu autora niti ga potaknuti na pisanje – efekat je obično upravo suprotan tome; neprilagodljivost programa, izostanak tematske podrške i nemogućnost kreiranja okruženja prema vlastitim potrebama, vrsti djela i ukusu, kao i pretrpanost bespotrebnim opcijama samo su neki od razloga za odbacivanje kancelarijskih aplikacija i korištenje onih programa koji su kreirani za autore.

Aplikacija namijenjenih za pisanje ima mnogo. Neke od njih jesu sljedeće: [FocusWriter](https://gottcode.org/focuswriter/), [iA Writer](https://ia.net/writer), [Writemonkey](http://writemonkey.com/), [OmmWriter](https://ommwriter.com/) itd.

Za autore koji rade na izrazito kompleksnim djelima interesantne će biti aplikacije koje olakšavaju izradu koncepta, pisanje i uređivanje složenijih radova \(romana, eseja, disertacija\): [Scrivener](https://www.literatureandlatte.com/scrivener/overview), [Writers Cafe](http://www.writerscafe.co.uk/), [Plume Creator](https://plume-creator.eu/), [Manuskript](http://www.theologeek.ch/manuskript/), [QuollWriter](http://quollwriter.com/), [yWriter](http://www.spacejock.com/yWriter6.html), [bibisco](http://www.bibisco.com/).

Aplikacije koje neće olakšati pisanje, ali su prikladne za fazu uređivanja teksta: [LibreOffice Writer](https://www.libreoffice.org/), [Microsoft Office Word](https://products.office.com/en/word), [Google Docs](https://www.google.com/docs/about/), [SoftMaker TextMaker](http://www.softmaker.com/en/softmaker-office-windows-textmaker).

## 2. Aplikacije za obradu i uređivanje teksta

Faza obrade i uređivanja teksta podrazumijeva dorađivanje napisanog teksta, ispravljanje grešaka, stilsko oblikovanje, dopisivanje napomena, fusnota, referenci itd.

Važno je ovu fazu vremenski odvojiti od faze pisanja – brojni autori naglašavaju da se prilikom sesije pisanja dvije stvari ne smiju činiti: čitati i prerađivati napisano. Kada se piše, piše se sve dok inspiracija ne presuši ili se sesija ne okonča. Napisano se uređuje kasnije.

U onim situacijama kada se obrada i uređivanje teksta obavlja skupa sa drugim osobama \(urednicima, redaktorima, lektorima\), važno je odabrati odgovarajući metod rada kako bi se izbjegli zastoji i neefikasnost. Za ovu se fazu, gotovo tradicionalno, obično koriste aplikacije poput Microsoft Office Worda i LibreOffice Writera, a dokumenti se razmjenjuju putem emaila, što nije najbolje rješenje. Za efikasnu saradnju puno je bolje koristiti aplikacije poput Google Docsa, koje omogućavaju svim učesnicima rad na zajedničkom centralnom radnom dokumentu uz međusobne direktne konsultacije tokom rada. Ovakav način zajedničkog rada brži je, efikasniji i lakši od razmjene dokumenata putem emaila.

Aplikacije koje olakšavaju timsko uređivanje teksta: [Google Docs](https://www.google.com/docs/about/).

Aplikacije koje su pogodne za uređenje, naročito ako se ne radi o timskom radu: [LibreOffice Writer](https://www.libreoffice.org/), [Microsoft Office Word](https://products.office.com/en/word), [SoftMaker TextMaker](http://www.softmaker.com/en/softmaker-office-windows-textmaker).

## 3. Aplikacije za dizajniranje i pripremu za štampu

Autori rijetko učestvuju u fazi dizajna, izuzev ako se radi o samoizdavaštvu, gdje je autor nerijetko i autor, i urednik, i lektor, i recenzent, i dizajner, i izdavač. Ono što treba napomenuti u vezi s ovom fazom jeste to da je odgovarajuća alatka krucijalna za kvalitetan dizajn, ali ne i dovoljna: dobro poznavanje principa tipografije i dizajna prvi je i najvažniji preduslov za kreiranje kvalitetnog dizajna.

{% hint style="warning" %}
Hermann Zapf jednom je kazao da je “tipografija dvodimenzionalna arhitektura”. Kako se god ne može smatrati arhitektom neko ko nije studirao arhitekturu, njenu teoriju i praksu, isto se tako ne može smatrati dizajnerom neko ko nije studirao i savladao tipografiju i dizajn. Poznavanje načina rada onih aplikacija koje profesionalni dizajneri koriste, eksperimentisanje fontovima, bojama, geometrijom i sličicama bez neophodnih teorijskih znanja, ne može nekoga učiniti dizajnerom ništa više nego što će vičnost rukovanju čekićem, testerom, mišem i tastaturom nekoga učiniti arhitektom. Pojavom računara svako je postao “dizajner”, ali ne i dizajner, naročito ne dobar. Bez dobrog poznavanja tipografije, krajnji domet “dizajnera”, pa i uz ekspertno poznavanje softvera koji se koristi za dizajniranje, jeste pokušaj dekoriranja, ne dizajniranja, a rezultat se nikada neće približiti ni prosječnom kvalitetu, kamoli dobrom ili odličnom. Nemoguće je bez znanja, tek igrom slučaja, kreirati kvalitetno djelo.
{% endhint %}

Među aplikacije pomoću kojih je moguće kreirati kvalitetan dizajn ističu se: [TeX](https://ctan.org/tex/), [Adobe InDesign](https://www.adobe.com/products/indesign.html), [QuarkXPress](http://www.quark.com/en/Products/QuarkXPress/), [Scribus](https://www.scribus.net/).

Među aplikacijama pomoću kojih se ne može ostvariti kvalitet u dizajnu ističu se: [LibreOffice Writer](https://www.libreoffice.org/), [Microsoft Office Word](https://products.office.com/en/word), [Google Docs](https://www.google.com/docs/about/), [SoftMaker TextMaker](http://www.softmaker.com/en/softmaker-office-windows-textmaker) i svi ostali kancelarijski programi.

{% hint style="info" %}
Kada je riječ o pisanju eseja, seminarskih radova, skripti i sl. kancelarijske aplikacije mogu poslužiti za finaliziranje dokumenta, jer se u ovim radovima ne zahtijeva kvalitetan i sofisticiran dizajn niti se obraća pažnja na finu tipografiju i visoke standarde koji važe za izradu knjiga.
{% endhint %}

