# Google Docs

Među aplikacijama koje se najčešće koriste tokom faze uređivanja teksta dominantan je Microsoft Office Word. Iako se i dalje koristi širom svijeta, Word više nije najpodesnija i najefektivnija alatka za pripremu teksta za objavljivanje. U onim projektima u kojima učestvuje više urednika, redaktora, lektora, Google Docs je za veliki broj timova prvi izbor.

{% hint style="info" %}
Postoji više kancelarijskih alata sa podrškom za zajednički rad, neke su komercijalne neke ne. No, nijedna od tih aplikacija, uključujući i Microsoft Word Online, trenutno nije u stanju parirati rješenju koje je ponudio Google, kako u pogledu cijene, tako ni u pogledu performansi.
{% endhint %}

Google Docs je dio seta kancelarijskih aplikacija [GSuite](https://gsuite.google.com/intl/en_ie/). Sličan je Microsoft Office Wordu, s tom razlikom što je koncipiran na takav način da mu je fokus na zajedničkom radu dvojice ili više saradnika i sadržava samo one funkcije koje su esencijalne za tu svrhu, dok je većina naprednih funkcija Worda izostavljena – ovo je ustvari prednost aplikacije, jer što više opcija i alatki sadrži, to je aplikacija komplikovanija za korištenje.

Google Docs nudi niz mogućnosti koje će članovi tima itekako cijeniti. Spomenut ćemo neke od njih:

1\) **Ne zavisi od operativnog sistema i verzija aplikacije**. Google Docs je web-aplikacija, pa bez obzira koji operativni sistem koristili: Windows \(XP, Vista, 7, 8\), Mac OS ili Linux, Google Docsu pristupamo putem web-preglednika. To znači i da svi saradnici koriste identičnu verziju aplikacije, što rješava pitanje nekompatibilnosti i problema tipa “pomjerilo se ovo”, “nestalo ovo”, “poremetio se tekst”, “ne vidim opaske” itd., što se redovno dešava kad se koriste različiti tekst-procesori, pa čak i različite verzije iste aplikacije.

2\) **Pristup dokumentu omogućen je u svakom momentu**. Stalni pristup dokumentu u potpunosti poništava mukotrpni proces razmjene dokumenata putem emaila i svih zastoja u radu koje ona neminovno prouzrokuje. Google Docs omogućava da svaki član tima u svakom momentu može pristupiti radnom dokumentu, vidjeti izmjene koje su načinili drugi \(identično praćenju promjena u Wordu\), pa čak i istovremeno s njima uređivati dokument na kojem rade. Funkcija komentara gotovo je identična Wordovoj.

3\) **Chat-funkcija**. Google Docs ima integrisanu chat-funkciju, što omogućava da se prilikom zajedničkog, istovremenog uređenja dokumenta određena pitanja mogu diskutovati odmah, na licu mjesta, bez potrebe da se šalju upiti putem emaila ili na druge načine.

4\) **Vlasnik dokumenta može precizirati koje ovlasti drugi urednici imaju**. Vlasnik dokumenta – a obično je to izdavač ili glavni urednik – odredit će da li će saradnici imati mogućnosti da čitaju dokument, da unose sugestije ili pak da imaju pune ovlasti za uređivanje dokumenta.

5\) **Pohranjivanje dokumenta u Wordovom ili nekom drugom formatu**. Ako je po završetku s uređivanjem teksta dokument potrebno poslati, naprimjer, na recenziju ili da bi se pohranio u arhivu, Google Docs podržava pohranjivanje dokumenta u nekoliko formata \(DOCX, ODT, RTF, TXT, PDF, HTML\).

6\) **Unos Wordovih dokumenata**. Nije nužno koristiti Google Docs tokom čitavog procesa kreiranja dokumenta. Može se dokument obrađivati u Microsoft Office Wordu ili LibreOffice Writeru ili nekom drugom tekst-procesoru, a potom, kad nastupi faza uređenja u kojem učestvuje više osoba, taj se dokument prenese na Google Docs, u njemu se izvrše korekcije, a potom, kako je napomenuto u prethodnoj tački, ponovo konvertuje u Wordov ili neki drugi format.

{% hint style="info" %}
Kratko uputstvo o načinu rada pomoću Google Docsa dato je u sljedećim dokumentima:

1. [Uvod i početna podešavanja](https://drive.google.com/open?id=1Rm1cqNGAcfEpfod8wWqsdO9ykSfLrEAiLR-NERrqzc4)
2. [Osnovne operacije na dokumentima](https://drive.google.com/open?id=1mjR12X2lQI4wFh_DVOenrsvKmeuk1ozpJvPQ9bcFudc)
3. [Uređivanje teksta](https://drive.google.com/open?id=1e5NSLOVLOQZ6ctwBlDVS2if1u5rGKEVCsTUSkA_lYzg)
4. [Zajednički rad na dokumentu](https://drive.google.com/open?id=1MICwxddtcblNnoik4Jh828uGfzkNssLFLqewGNFOiDM)
{% endhint %}

