# Kako pisati izvore kad se u tekstu citiraju ajeti i hadisi?

Ne zalazeći u detalje o tome kako će se u naučnim radovima pisati citati i izvori iz kojih su preuzeti (za to pogledati, naprimjer, Šamićev rad *Kako nastaje naučno djelo*), osvrnut ću se, u kratkim crtama, samo na pitanje kako pisati izvore kad se citiraju ajeti i hadisi u popularnoj literaturi, gdje su reference neophodne ili poželjne, ali se ne zahtijeva dosljedno pridržavanje nekog od stilova citata i naučna rigoroznost u tom pogledu. Naročito je važno obratiti pažnju prilikom citiranja hadisa, jer se često susrećemo sa tako prikazanim izvorima da nismo u stanju razlučiti šta koji podatak ustvari predstavlja.

Bitni sastavni dijelovi svakog izvora koji se u tekstu ili fusnoti moraju precizirati[^1]:

1.  ime autora
2.  naziv djela
3.  broj toma, ako postoji
4.  broj stranice ili druge precizne odrednice.

Ključ koji se koristi za pisanje izvora bio bi: *Autor, Djelo, tom, strana*.

> Autor, *Djelo*, tom 3, str. 4  
> Autor, *Djelo*, 3/4

Prvi je način pisanja jasan, dok se u drugom može javiti nedoumica šta brojevi 3 i 4 predstavljaju. Ako se osvrnemo na čestu praksu da se prilikom citiranja hadisa pored broja hadisa navodi – a sasvim bespotrebno – i broj stranice, nedoumica je još izraženija:

> Autor, *Djelo*, 3/4/5  
> Autor, *Djelo*, 3/4 (5)

U ovim primjerima gotovo je nemoguće razlučiti šta koji broj predstavlja bez prethodnog pojašnjenja po kojem je ključu izvor napisan.

## Kur’an

Prilikom citiranja ajeta, izvor možemo pisati dvojako: *Kur’an sura:ajet* ili samo *sura, ajet*. Svaki od sljedećih načina prihvatljiv je:

> Kur’an, 2:3–4 ili El-Bekara, 3–4  
> Kur’an 2,3–4 ili El-Bekara 3–4  
> K. 2/3–4 ili K. II/3–4

## Hadis

Hadisi u hadiskim zbirkama redovno su numerisani, pa će se prilikom navođenja izvora postupiti isto kao i prilikom citiranja ajeta: koristit će se broj hadisa, dok se neće pisati broj stranice. Podsjetimo se, broj stranice koristi se samo u onim slučajevima kad ne postoji preciznija odrednica koju možemo koristiti; ali ako postoji broj ajeta, retka, hadisa, člana i sl., koristit će se ti brojevi.

Primjer: ako citiramo hadis 5678, koji se nalazi na 234. stranici pete knjige Ahmedovog *Musneda*, izvor ćemo pisati na jedan od sljedećih načina:

> Ibn Hanbel, *Musned*, tom V, hadis 5678  
> Ibn Hanbel, *Musned*, V, 5678  
> Ibn Hanbel, *Musned*, V/5678

Kako je česta praksa da se u poznatim hadiskim zbirkama izostavlja naziv djela i da se piše samo ime autora a djelo se podrazumijeva, možemo pisati skraćeno:

> Ahmed, V, 567  
> Ahmed, V/567

Napomena: Broj toma piše se rimskim brojevima.

Ako se dogodi da je, iz nekog razloga, nužno precizirati i broj stranice, tada ćemo navedeni primjer pisati na sljedeći način:

> Ahmed, V, 567, str. 234  
> Ahmed, V/567, str. 234

Broju stranice uvijek treba prethoditi i riječ “stranica” ili “str.” što će rasteretiti ostatak izvora i otkloniti moguće nedoumice.

Lijepa je praksa uskladiti formu izvora za ajete i hadise, pa, ako suru i ajet odvajamo zarezom (npr. El-Bekara, 3–4), tada tako treba postupiti i sa hadisom (npr. Ahmed, V, 5678). Ali, ako koristimo crtu kao separator prilikom navođenja ajeta (npr. K. II/3–4), tada i hadis treba pisati na taj način (npr. Ahmed, V/5678).

## Biblija

Prilikom citiranja Biblije, koristi se sljedeći ključ: *Knjiga glava,redak*. Neće se pisati naziv djela, tj. “Biblija”, niti će se precizirati da li se radi o Starom Zavjetu ili Novom; dovoljno je pisati naziv knjige. Kako su sve glave numerisane, kao i svi reci, koristit će se ti brojevi i neće se navoditi broj stranice:

> Postanak 8,3–4  
> Post 8,3–4

Ovako napisani izvori znače da su citirani reci 3 i 4 poglavlja 8 iz Knjige Postanka.

Napomena: Nakon zareza ne stavlja se razmak.

***

Hoće li se izvori pisati u samom tekstu, u zagradi nakon citata, ili u fusnotama, treba procijeniti: ako su citati brojni, tada je bolje pisati ih u sklopu teksta, u zagradi, jer će brojne fusnote na stranici predstavljati veliku distrakciju, veću od zagrada u tekstu. No, ako su citati tek povremeni, tada ne smeta pisati ih u fusnotama.

## Bilješka

[^1]: Ovdje ćemo se ograničiti na one elemente koji su važni za korištenje u samom tekstu. Jasno, u sklopu bibliografske jedinice važnim će se smatrati i drugi elementi, poput izdavača, godine izdanja itd.