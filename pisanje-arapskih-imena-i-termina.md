# Pisanje arapskih imena i termina – transkripcija ili transliteracija?

Pisanje arapskih imena i termina uvijek je predstavljalo svojevrstan izazov. Kako se radi o semitskom jeziku, konstatacija da je razlika između arapskog i našeg jezika razlika “nebo-zemlja” nije puno preuveličana. Ipak, kako je arapski jezik jezik Kur’ana i stoga dio bića svakog muslimana, i kako je arapski jezik dio naše kulture i tradicije, narod je, s više ili manje uspjeha, odvajkada pronalazio načine da arapske izraze prepozna i prilagodi govornom aparatu našeg podneblja.

Cilj je ovog osvrta, skupa sa pratećim bilješkama, ponuditi prijedlog za pisanje arapskih imena i termina koji je blizak govornim mogućnostima našeg naroda i ukazati na postupke koje bi, radi ostvarenja tog cilja, trebalo potencirati, kao i one koje treba izbjegavati.

## Transkripcija ili transliteracija? {#transkripcija-ili-transliteracija}

Zavisno od svrhe teksta, trebat će se opredijeliti za jedan od dva pristupa: ili pisati riječ onako kako se čuje kad je neko ko poznaje arapski jezik izgovori, ili je pisati na takav način da ona daje vjerni prikaz izvorne strukture riječi. Drugim riječima, već na samom početku projekta, članka, knjige… moramo utvrditi je li nam cilj čitaocu omogućiti da riječ bez poteškoće izgovori, ili nam je cilj da sazna od kojih je tačno slova i znakova izvorna riječ sačinjena. Ukoliko nam je cilj prvo, da se riječ dā lahko pročitati i izgovoriti bez korištenja priručnih sredstava, tada ćemo koristiti *transkripciju* arapskih izraza; ukoliko nam je cilj po svaku cijenu prikazati strukturu riječi, koristit ćemo *transliteraciju*.

U većini djela namijenjenih za širu čitalačku publiku korisniji je fonetski pristup, tj. transkripcija stranih izraza, prikaz kako se oni izgovaraju. Tek u stručnim djelima i djelima gdje je struktura riječi značajna koristit će se transliteracija (iako se i ovdje može koristiti transkripcija uz dodatak izvorne riječi napisane arapskim pismom).

Najjednostavnijim riječima kazano, transkripcija pokazuje kako se riječ izgovara, dok transliteracija pokazuje kako se izvorna riječ piše. Prilikom transkripcije mora se poštovati ortografija maternjeg jezika, u koji se izraz prenosi (tj. koristi se isključivo naša abeceda ili azbuka za prikaz svih glasova; nedopustivo je pribjegavanje znakovima koji ne postoje u našem jeziku, poput w, q, x, y), dok se za transliteraciju koristi čitav niz specijalnih znakova koji su navedeni u nekom od utvrđenih standarda transliteracije.

## Problemi hibridnog pristupa

Često se u literaturi, ipak, može vidjeti hibridni pristup, gdje se vrši neki vid kombinacije transkripcije i transliteracije, da bi se, nažalost najčešće bespotrebno, ukazalo na određene glasove koji ne postoje u našem jeziku. Ovo se pokazalo kao, gotovo bez izuzetka, loša ideja. Iako je autor optimističan da će čitalac shvatiti šta je nekim posebnim znakovima htio postići, pokazalo se da su na kraju jedino autor – a nekad ni on sam, što se dešavalo i što je zbilja za ibret – i nekolicina drugih znali šta se htjelo time ostvariti. Najčešće se koplja lome oko arapskog glasa ajn, kojeg u stopu prati elif/hemze. Zbog čega postoji neodoljiva potreba da se istaknu ova dva glasa među svim ostalim arapskim glasovima ostaje misterija.

Naprimjer: ime Abdullah. Ako napišemo *‘Abdullah* umjesto *Abdullah*, time smo nedvosmisleno započeli citat iako smo polunavodnikom željeli nešto drugo: da čitaocu kažemo kako je ovo početno “a” kratki vokal *a* koji se nalazi na ajnu. Situacija nije nimalo bolja ako se umjesto polunavodnika piše apostrof (postoji razlika između početnog polunavodnika ‘ i apostrofa ’). Teško je dati zadovoljavajući odgovor na pitanje koje se samo nameće: zar je taj podatak zbilja u tolikoj mjeri značajan za čitaoca (čak i pod pretpostavkom da čitalac shvati šta se tim znakom zbilja htjelo postići, a ne šta taj znak u našem jeziku zaista predstavlja) da smo spremni narušiti strukturu teksta i njegovo ispravno razumijevanje poremetivši oznake za početak i kraj citata? Ako se dogodi da se u istoj ili u nekoj od narednih rečenica nađe, recimo, ime *Azra’*, ili bilo koji izraz koji se završava elifom/hemzetom ili ajnom, imat ćemo zatvoren citat; problem je jedino u tome što se ne radi o citatu, već o nesretno pozicioniranim polunavodnicima kojima je dodijeljena uloga za koju oni nisu podesni.

Zanimljivo je čuti argument koji se nekada navodi kako bi se opravdala ta očita zloupotreba polunavodnika: ako se ne ukaže na ajn, može se riječ pogrešno razumjeti, jer ista ta riječ sa elifom/hemzetom znači nešto sasvim drugo. Zaboravlja se pritom da čitalac ne mari za *značenjem* riječi, već jedino o njenoj formi, kao i to da prilikom transkripcije zbilja nema razlike između elifa/hemzeta i ajna: nakon što je transkripcija izvršena, postoji samo naš obični samoglasnik a (općenito, samoglasnici e/a, i, u), dok su sve naznake o izvornom arapskom glasu nestale. Još je zanimljivije to što obično nema potrebe da se poseže za istim argumentom kad se radi o drugim arapskim glasovima i piše, recimo, riječ *sihr*, bilo da ona u izvorniku označava čarke ili – tazbinu; ili riječ *halk*, bilo da ona označava stvaranje ili – brijanje.

## Prilagođavanje imena

Neminovno je da će u govoru doći do prilagođavanja stranih imena govornim mogućnostima našeg naroda, kako bi bila lakša za izgovor i bliža duhu našeg jezika. Arapski jezik nije izuzetak. Ipak, za razliku od nekih drugih jezika, ova su prilagođavanja, kad je riječ o arapskom jeziku, minimalna (uporedimo sa, naprimjer, kineskim ili japanskim jezikom).

Naš će narod, recimo, kazivati o Ahmedu, kad je riječ o poznatom imamu Ahmedu b. Hanbelu, ali će svog sunarodnjaka zvati Ahmet. Arapsko ime Muhammed često će se pisati Mehmed. Zanimljivo je osvrnuti se i na imena nekih od značajnih ličnosti u historiji islama i način njihovog pisanja u našem jeziku. Premda su Arapi, imena halifa Omera i Osmana redovno će se pisati sa slovom “o”, iako ono ne postoji u arapskom jeziku, a ne, izvorno, Umer i Usman. Halifa Ali, sin Ebu Taliba, uvijek je Alija, ali Adi, sin Hatimov, nikad nije Adija. Hatidža se nikada neće pisati Hadidža, kako izvorno glasi ovo arapsko žensko ime, a Ummu Hani će, kad se radi o Bošnjakinji, glasiti Umihana.

Tu tendenciju približavanja i prisvajanja ne treba sputavati, već je treba podstaknuti. Pokušaji da se arapska imena otrgnu iz zagrljaja naroda i ograde nekim nama neprirodnim ogradama, oblicima i konstrukcijama imat će za rezultat otuđivanje, a nerijetko i parodiju. Bespotrebno je poznatō ime Abdurrahman pisati ‘Abdur-Rahman, a istovremeno redovno pisati Abdullah, ne Abd-Allah ili Abdu Allah. Isto je tako bespotrebno i beskorisno ime čuvenog ashaba ‘Abdullaha b. ‘Amra b. el-‘Asa zatrpavati ‘hrpom ‘polunavodnika ‘koji ‘ničemu ‘ne ‘služe; na stranu to što je pogrešno koristiti polunavodnik za označavanje bilo čega drugoga izuzev početka citata unutar postojećeg citata; a vidjeti početni polunavodnik u sredini riječi, poput ovoga u imenu Nu‘man, ili čak na njenom kraju, recimo u imenu Nafi‘, istinska je komedija. Besmisleno je i ime Ebu Hurejra pisati kao Ebu Hurejre (je li Ebu Hurejre nominativ ili genitiv? je li možda množina, više Ebu Hurejri ili se radi o pojedincu?), a istovremeno redovno pisati Hamza, ne Hamze; ili Meka, ne Meke; ili Medina, ne Medine i sl. A parodiju imamo kad se pokuša izakrobatisati deklinacija takvog imena, pa dobijemo Ebu Hurejrea, Ebu Hurejreu, Ebu Hurejreom. Ako bismo slično postupili sa nekim drugim imenima iste ili slične strukture, pa, recimo, razgovarali sa Hamzeom, ili vidjeli Fatimeu, ili govorili o mes’eleu, slušaoci bi nam se s pravom smijali. 

Izuzeci uvijek postoje, kako smo ranije vidjeli, i oni nekada nisu rezultat striktno racionalnih procesa, već pukog osjećaja i običaja. Međutim, izuzeci trebaju biti upravo to: izuzeci, i ne smiju prerasti u pravilo da se piše bez reda, po osjećaju i vlastitoj percepciji čak i onda kad postoji validna osnova za određeni jasno utvrđeni način pisanja.

