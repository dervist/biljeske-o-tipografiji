# Imena i termini koji završavaju na a

O pisanju arapskih imena i termina koji se završavaju na _a_ nema preciziranog pravila, pa se u literaturi može primijetiti šarenilo u tom pogledu. Radi olakšavanja rada autorima i prevodiocima, iznijet ćemo prijedlog za pisanje ovih izraza.

**1**. Ako je Musa Bosanac, tada je ”Musino, Musi, Musu...”

**2**. Ako je Musa stranac, tada je ”Musaovo, Musau, Musaa...”

Možemo kazati:

**1**. Arapska muška imena i nazivi koji se završavaju na _a_ \(sa nevokaliziranim harfom ja na kraju, npr. مُوسَى\) zadržavaju krajnje _a_ prilikom promjene po padežima, npr. Musau, Isaom itd. Ne vrijedi za bosanska imena, pa će biti ”s Musom Bosancem”, ne ”Musaom”.

**2**. Arapska imena i nazivi koji se završavaju:

\(a\) hemzetom prije koga je dugo _a_ \(npr. إِسْرَاءٌ – Isra\) ili

\(b\) dugim _a_, s elifom na kraju \(npr. دُنْيَا – dun’ja\)

također zadržavaju vokal _a_, npr. na Israu, u Belkau, dun’jaa i sl.

**3**. Arapska imena i nazivi koji se završavaju na okruglo ta \(npr. حَمْزَةٌ – Hamza\) pišu se sa krajnjim _a_ koje se tretira identično domaćim ženskim imenima, npr. s Hamzom, u el-Bekari, Ebu Hurejrino i sl. Rod ovdje ne igra nikakvu ulogu.

**4**. U imenima koja se završavaju harfom ajn, krajnji se harf ne piše, ali će on utjecati na izgovor harfa s fethom koji dođe prije njega, pa će se fetha čitati kao kratki vokal _a_, npr.

> أَقْرَعُ: Akreu &gt; Akra’ &gt; Akra;  
> أَكْوَعُ: Ekveu &gt; Ekva’ &gt; Ekva.

Ako se na harfu ispred krajnjeg ajna nađe vokal _i_, tada će biti potrebno dodati slovo _j_ prilikom promjene po padežima, npr.

> نَافِعُ: Nafiu &gt; Nafi’ &gt; Nafi: Nafija, Nafiju, Nafijem;  
> رَبِيعُ: Rebiu &gt; Rebi’ &gt; Rebi: Rebija, Rebiju, Rebijem.

**5**. Ako riječ označava žensku osobu, tada u svim slučajevima imamo promjenu po padežima koja odgovara promjeni domaćih ženskih imena, bez obzira na to da li se riječ završavala:

\(a\) dugim _a_ \(s nevokaliziranim elifom ili ja na kraju\), npr.

> لَيْلَى: Lejla: Lejli, Lejlom,

\(b\) nevokaliziranim hemzetom prije koga je dugo _a_, npr.

> عَذْرَاءُ: Azrau &gt; Azra’ &gt; Azra: Azri, Azrom.

Ako se ime ne završava samoglasnikom, poput Merjem, Zejneb, Hind, tada se može pisati:

\(a\) kao i domaća ženska imena, tako što će se dodati samoglasnik _a_ na kraju, npr.

> Merjema, Zejneba, Hinda; Merjemi, Zejnebi, Hindi; Merjemom, Zejnebom, Hindom,

\(b\) zadržati oblik imena u nominativu kroz sve padeže, tj. neće uopće doći do deklinacije imena.

\* \* \*

Ukratko, kad riječ označava muško, uvijek se zadržava vokal _a_ na kraju prilikom promjene po padežima \(s izuzetkom okruglog ta\), a kad označava žensko \(prirodni, ne gramatički ženski rod\), krajnji vokal _a_ uvijek se gubi prilikom promjene po padežima.

Vidjeti i: [Transkripcija arapskih imena i termina](transkripcija-arapskih-imena-i-termina.md).

