# Inšallah, mašallah i druge riječi arapskog porijekla

Rječnik bosanskoga jezika jasan je i nedvosmislen u pogledu načina pisanja nekih od često korištenih izraza arapskog porijekla koji su postali dio našega jezika:

> 1\) **inšallah**,  
> 2\) **inšalah** ili  
> 3\) **inšala**
>
> 1\) **mašallah**,  
> 2\) **mašalah** ili  
> 3\) **mašala**
>
> 1\) **elhamdulillah**,  
> 2\) **elhamdulilah** ili  
> 3\) **elhamdulilahi**
>
> 1\) **džellešanuhu** ili  
> 2\) **dželešanuhu**

Navedeni oblici koriste se kad se ove riječi tretiraju kao naše riječi i kad su pisane u sklopu rečenice na bosanskom jeziku.

Ukoliko se, pak, riječi _inšallah_, _mašallah_, _elhamdulillah_ i sl. koriste kao arapski izrazi i u sklopu rečenice pisane na arapskom jeziku \(npr. prilikom transkripcije zikrova i dova\), tada će se pisati kako je uobičajeno da se piše transkripcija arapskog teksta:

> **in šāallāh** – إِنْ شَاءَ اللَّهُ  
> **mā šāallāh** – مَا شَاءَ اللَّهُ  
> **el-hamdu lillāh** – اَلْحَمْدُ لِلَّهِ  
> **dželle še’nuhū** – جَلَّ شَأْنُهُ

Dakle, način pisanja determinisan je kontekstom i načinom upotrebe riječi, odnosno jezikom rečenice u sklopu koje je riječ upotrijebljena.

—

U svakodnevnoj komunikaciji možemo primijetiti veliko šarenilo kad se radi o pisanju naših riječi arapskog porijekla. Tako ćemo vidjeti izraze poput:

> inšaAllah, insh-Allah, mašAllah, mashAllah, subhanAllah, elhamdu liLlah, we selam ...

Ovako nakaradno pisane riječi možemo vidjeti i u nekim knjigama \[[1](insallah-masallah-i-druge-rijeci-arapskog-porijekla.md#biljeske)\]. Među opravdanjima za to bezočno masakriranje naših riječi arapskog porijekla najčešće se ističe to da se Božije ime _mora_ pisati velikim slovom, čak i kada je dio složenice. Ako i zanemarimo činjenicu da je ovakav zahtjev besmislen i da ga pravopis našeg jezika ne podržava, pisanje riječi na ovakav način neutemeljen je i ako se posmatra sa aspekta arapskog pravopisa, što ćemo pokazati kroz kratku analizu.

## Ime “Allah”

U arapskom jeziku, ime “Allah” sastoji se od četiri slova, harfa: elif, lam, lam i ha: الله. Elif, koji se nalazi na početku riječi, izgovara se kao vokal _a_ samo kad se riječ čita zasebno, nepovezana sa riječi koja joj prethodi:

> **A**llāhu ekber – اَللَّهُ أَكْبَرُ

Ukoliko se ispred imena “Allah” nađe neka druga riječ, elif se ne čita. Ovo važi i za sve druge riječi koje počinju ovim harfom.

> bi + **i**smi + **A**llāh &gt; bi + ~~**i**~~smi + ~~**A**~~llāh &gt; bi + smi + llāh &gt; **bismillāh** – بِسْمِ اللَّهِ  
> subhāne + **A**llāh &gt; subhāne + ~~**A**~~llāh &gt; subhān**a** + llāh &gt; **subhānallāh** – سُبْحَانَ اللَّهِ  
> sejfun + **A**llāh &gt; sejfu~~n~~ + ~~**A**~~llāh &gt; sejfu + llāh &gt; **sejfullāh** – سَيْفُ اللَّهِ

{% hint style="info" %}
Fetha ispred riječi “Allah” uvijek se piše kao samoglasnik _a_, ne _e_.
{% endhint %}

## InšaAllah

Riječ “inšallah” sačinjena je, izvorno, od tri arapske riječi: “in”, “šae”, “Allah”:

> in + šāe + Allāh – إِنْ شَاءَ اللَّهُ

S obzirom na to da ime “Allah” počinje elifom, a prije njega nalazi se glagol _šae_, elif se ne čita a riječi se spajaju, pa imamo:

> in + šāe + ~~**A**~~llāh = in + šā**a** + llāh &gt; **in šāallāh**

Zašto je pogrešno pisati _inšaAllah_ ili _inšAllah_? Ako i zanemarimo činjenicu da veliko slovo ne može doći usred riječi \[[2](insallah-masallah-i-druge-rijeci-arapskog-porijekla.md#biljeske)\], riječ napisana na ovakav način nije ispunila očekivanje – tj. nije izvršen umišljeni imperativ da se Božije ime po svaku cijenu piše velikim slovom, jer u riječi _inšaAllah_ veliko slovo _A_ nije prvo slovo riječi “Allah”, već zadnje slovo glagola _šae_:

> inšaAllah = in + šā**e** + ~~**A**~~llāh &gt; in + šā**a** + llāh &gt; in + šā**A** + llāh

Prisjetimo se: početno slovo _A_ u imenu “Allah” gubi se prilikom spajanja sa riječima koje mu prethode, a fetha koja se nalazi ispred njega čita se kao kratki vokal _a_. Baš kao što je pogrešno pisati veliko slovo usred riječi, isto je tako pogrešno pisati ga na kraju riječi, bilo da se radi o imenici ili – glagolu.

## MašaAllah

Riječ “mašallah” sačinjena je, izvorno, od tri arapske riječi: “ma”, “šae”, “Allah”:

> mā + šāe + Allāh – مَا شَاءَ اللَّهُ

Neispravni oblik riječi _mašAllah_ ili _mašaAllah_ glasi:

> mā + šā**e** + ~~**A**~~llāh &gt; mā + ša**a** + llāh &gt; mā + ša**A** + llāh

gdje je, kao i u riječi “inšaAllah”, zadnje slovo glagola _šae_ pisano kao veliko _A_.

## InshAllah, mashAllah, we selam ...

Kako je god pisanje velikog slova usred ili na kraju riječi neutemeljeno, isto je tako nedopustivo koristiti slova koja nisu dio bosanske latinice ili ćirilice, slova koja su dio alfabeta nekog stranog jezika, za pisanje naših riječi. U riječima _inshaAllah_ i _mashaAllah_ cilj je bio, vjerovatno, u nedostatku našeg slova _š_ koristiti englesku kombinaciju _sh_ kao zamjenu. To je pogrešno. Engleski alfabet koristi se isključivo za pisanje engleskih riječi i, obično, riječi koje su _transliterovane_ iz nelatiničnih pisama, nikad za pisanje riječi koje pripadaju našem jeziku. Engleski se alfabet ne može koristiti za _transkripciju_. \[[3](insallah-masallah-i-druge-rijeci-arapskog-porijekla.md#biljeske)\]

Riječ “inshaAllah”, stoga, nije isto što “inšaAllah”, iako su obje neispravne, a u našem jeziku “sh” su dva slova, kao u riječi “**sh**vatiti”; u nedostatku slova _š_ bolje je koristiti naše riječi i kazati “Ako Bog da”.

Pisanje selama predstavlja još jedan primjer bespotrebnog pozajmljivanja znakova iz engleskog alfabeta, pa možemo vidjeti napisano:

> – Es-selamu alejkum **we** rahmetullahi **we** berekatuhu!  
> – **We** alejkumusselam!

iako je potreba za ovim izvještačenim načinom pisanja još manja nego kod riječi “inshaAllah” ili “mashaAllah”. Slova _w_, _q_, _x_, _y_ nisu dio naše abecede i ne mogu se koristiti prilikom pisanja naših riječi, bilo da su one izvorno bosanske, ili su arapskog, turskog, engleskog, njemačkog ili nekog drugog porijekla. Selam treba pisati onako kako je zabilježeno u Rječniku bosanskoga jezika:

> – Es-selamu alejkum **ve** rahmetullahi **ve** berekatuhu!  
> – **Ve** alejkumusselam!

Napomena: Neispravno je pisati “se**ll**am”, sa dva slova _l_, ili na selam odgovoriti skraćeno “**we** se**ll**am”. Ako se koristi skraćeni oblik pozdrava: “Selam!” umjesto potpunog: “Es-selamu alejkum!”, tad i odgovor glasi: “Selam!” ili “Ve alejkumusselam!”

—

Greške u pisanju naših riječi arapskog porijekla predstavljaju pravopisne greške, identične su greškama u pisanju riječi koje su izvorne bosanske i ukazuju na nepoznavanje vlastitog jezika – nekada će te greške biti okarakterisane i kao znak nepismenosti, što predstavlja ozbiljan problem kad su prisutne kod vjeroučitelja, prosvjetnih radnika i autora/prevodilaca.

## Bilješke

**1**. Ovi propusti nisu uvijek krivica lektora. Ima izdavača koji insistiraju na tome da se neki arapski, ali i naši izrazi, sintagme i riječi, pišu na određeni način koji im se čini _boljim_ od rješenja ponuđenih u stručnoj literaturi. Rijedak je slučaj da rezultat toga bude pozitivan.

**2**. Izuzeci postoje, pa će se neka strana imena, poput McCormack, pisati sa velikim slovom usred riječi. Isto važi i za nazive ustanova.

**3**. O razlici između transkripcije i transliteracije vidjeti: [Transkripcija arapskih imena i termina](transkripcija-arapskih-imena-i-termina.md).

