# Transkripcija arapskih imena i termina

## Razlika između transkripcije i transliteracije

**Transkripcija** ili fonetska transkripcija predstavlja prenošenje _glasova_, _fonema_, iz jednog jezika u drugi.

**Transliteracija** predstavlja prenošenje _slova_, _grafema_, iz jednog jezika u drugi.

Transkripcija: prikazuje kako se izvorna riječ izgovara.  
Transliteracija: prikazuje kako se izvorna riječ piše.

Cilj je transkripcije da se omogući _izgovor_ stranih termina približno originalu.  
Cilj je transliteracije vjerno prikazati kako se riječ u jeziku iz kojeg potječe _piše_, tako da se iz transliterovanog izraza može tačno reprodukovati izvorna riječ, bez gubitka.

### Primjeri

Izvorni izrazi: معلم – تعالى – نساء – قنوان – وعاب – سأل – تابعين – خيار– عثاقيل

Transkripcija: muallim, teala, nisa, kinvan, viab, seele, tabiin, hijar, asakil

Transliteracija: mu‘allim, ta‘ālā, nisā’, qinwān, wi‘āb, sa’ala, tābi‘īn, khiyār, ‘athāqīl

Za razliku od transkripcije, koja je determinisana ortografijom jezika u koji se glasovi prenose \(pravilo: piši kako govoriš\), za transliteraciju treba koristiti neki od utvrđenih standarda za pisanje izraza koji potječu iz jezika koji koriste nelatinično pismo \([prilog 1](https://drive.google.com/open?id=0B0PIwWDfm0ITaVhubGtpR0ZNaUU)\). Prilikom transliteracije bit će neophodno koristiti čitav niz specijalnih znakova, sa tačkama ili crticama iznad i ispod slova, te posebne znakove za elif i ajn.

## Transkripcija

Ako se koriste uputstva iz tabele \([prilog 2](https://drive.google.com/open?id=0B0PIwWDfm0ITTUNhRWtOZ1Rmemc)\), transkripcija arapskih termina u većini slučajeva neće predstavljati poteškoću. Međutim, postoje specifične situacije na koje treba obratiti pažnju kako bi se izbjegle nedosljednosti u pisanju i pogreške.

## Elif/hemze

### Sa vokalom

Vokalizovani elif/hemze piše se kao samoglasnik, tj. _e_ \(أَ\), _i_ \(إِ\), _u_ \(أُ\).

### Bez vokala

Artikulacija nevokalizovanog elifa/hemzeta manifestira se u vidu kratkog potpunog prekida glasa, pauze, i označava se apostrofom \(’\), npr. _be’s_ \(بَأْسٌ\), _zi’b_ \(ذِئْبٌ\), _mu’min_ \(مُؤْمِنٌ\).

Treba istaknuti da se apostrof neće pisati kada se nevokalizovani elif/hemze nađe na kraju riječi, jer je nevokalizovani krajnji elif/hemze potpuno bezglasan, ne izgovara se, pa se stoga i ne obilježava. Npr. arapsku riječ نِسَاءٌ treba pisati _nisa_, a ne _nisa’_. Pored toga, kada se apostrof nađe na kraju riječi, nije moguće razlikovati ga od polunavodnika, što može dovesti do nejasnoće u tekstu, a nekada i do pogrešnog razumijevanja smisla teksta, jer će se apostrof zamijeniti za polunavodnik i time označiti kraj citata na mjestu na kojem se citat ne završava.

### Sa vokalom, a i ispred njega nađe se glas sa vokalom

Kada se ispred vokalizovanog elifa/hemzeta nađe neki drugi glas sa vokalom, neće se pisati apostrof između njih, jer prilikom izgovora ovih glasova nema prekida glasa, pauze, pa je bilo kakvo odvajanje samoglasnika bespotrebno. Npr. neće se pisati _se’ele_, kada se vrši transkripcija arapskog glagola سَأَلَ, već treba pisati _seele_. Ako bi se ova riječ pisala sa apostrofom, _se’ele,_ ona bi odgovarala arapskom سَأْأَلَ, odnosno سَأَّلَ, što je pogrešna vokalizacija riječi usljed koje je prva vrsta glagola pogrešno prikazana kao druga. \[[1](transkripcija-arapskih-imena-i-termina.md#biljeske)\]

### Sa vokalom, a ispred njega nađe se glas bez vokala

Apostrof će se koristiti i u onim situacijama kad prije vokalizovanog elifa/hemzeta dođe neki drugi glas koji je bez vokala. No, potrebno je naglasiti da funkcija ovog apostrofa nije da označi elif/hemze bez vokala – jer ovdje se radi o elifu/hemzetu _sa_ vokalom – nego da ukaže na pauzu: on pomaže u ispravnom izgovoru riječi i pravilnom rasporedu naglasaka. Npr. u riječi _Kur’an_ \(قُرْءَانٌ\) apostrof služi kao naznaka da je potrebno prekinuti glas nakon nevokalizovanog suglasnika _r_, a zatim sljedeći slog pročitati sa naglaskom na samoglasniku _a_. Na ovaj način izbjeći će se premještanje glasova u riječi – bez apostrofa, riječ bi se pročitala kao _Kuran_ \(قُرَانٌ\), rezultirajući premještanjem samoglasnika na prethodni glas i gubljenjem hemzeta.

## Ajn

### Sa vokalom

Vokalizovani ajn piše se kao samoglasnik, identično elifu/hemzetu, s tim izuzetkom što će se ajn na kojem se nađe vokal _e_ – fetha, pisati kao samoglasnik _a_, ne _e_: _a_ \(عَ\), _i_ \(عِ\), _u_ \(عُ\).

### Bez vokala

Artikulacija nevokalizovanog ajna manifestira se u vidu kratkog djelimičnog prekida glasa, pauze, i označava se apostrofom \(’\) \[[2](transkripcija-arapskih-imena-i-termina.md#biljeske)\], npr. _a’raf_ \(أَعْرَافُ\), _i’lam_ \(إِعْلَامٌ\), _mu’džem_ \(مُعْجَمٌ\).

Za nevokalizovani ajn neće se, baš kao ni za elif/hemze, pisati apostrof kada se ovaj glas nađe na kraju riječi. Npr. arapsko ime نَافِعُ pisat će se _Nafi_, ne _Nafi’_.

Treba napomenuti da će se fetha na glasu koji dođe ispred nevokalizovanog ajna pisati kao kratki samoglasnik _a_, ne _e_, kako se vidi u primjeru riječi _a’raf_. Stoga se neće pisati _e’raf_, jer se ajn tretira identično krupnim glasovima, pa se fetha na glasu koji dođe ispred nevokalizovanog ajna, kao i prije bilo kojeg krupnog glasa bez vokala, piše kao kratki samoglasnik _a_, ne _e_. \[[3](transkripcija-arapskih-imena-i-termina.md#biljeske)\] Neće se pisati ni _earaf_, jer bismo u ovom slučaju imali ajn _sa_ vokalom, ne _bez_ vokala – riječ _earaf_ odgovara arapskom أَعَرَافُ, što nije ispravna vokalizacija riječi.

Ne treba pisati apostrof prije vokalizovanog ajna, jer se apostrof, kad se radi o ajnu, koristi isključivo u situacijama u kojima je potrebno označiti nepostojanje vokala na ovom glasu. Npr., neće se pisati _’alim_, kad se vrši transkripcija arapske riječi عَالِمٌ, jer riječ _’alim,_ pisana s apostrofom na početku, odgovara arapskom عْعَالِمٌ, odnosno عَّالِمٌ; neće se pisati ni _mu’allim,_ kad se vrši transkripcija arapske riječi مُعَلِّمٌ, jer riječ _mu’allim_ odgovara arapskom مُعْعَلِّمٌ, odnosno مُعَّلِّمٌ. Isto važi za riječ _te’ala_ – ovaj oblik odgovara arapskom تَعْعَالَى, odnosno تَعَّالَى, što su sve nepostojeće ili pogrešne riječi u arapskom jeziku. Kako se u riječima مُعَلِّمٌ ,عَالِمٌ i تَعَالَى radi o samo jednom, vokalizovanom ajnu, valjana transkripcija glasit će _alim, muallim_ i _teala_. \[[4](transkripcija-arapskih-imena-i-termina.md#biljeske)\]

### Sa vokalom, a i ispred njega nađe se glas sa vokalom

Kada se ispred vokalizovanog ajna nađe neki drugi glas sa vokalom, neće se pisati apostrof između njih, jer prilikom izgovora ovih glasova nema pauze, zbog čega je i bilo kakvo odvajanje samoglasnika bespotrebno. Npr. neće se pisati _tabi’in_, kada se vrši transkripcija arapske riječi تَابِعِينَ, već treba pisati _tabiin_. Riječ _tabi’in_ odgovara arapskom تَابِعْعِينَ, odnosno تَابِعِّينَ, što je neispravna vokalizacija riječi.

### Sa vokalom, a ispred njega nađe se glas bez vokala

Kad se ispred vokalizovanog ajna nađe neki drugi glas bez vokala, koristit će se apostrof da označi mjesto na kojem treba jasno razgraničiti slogove, identično elifu/hemzetu kad se nađe u sličnoj situaciji, kako je pojašnjeno ranije; npr. _en’am_ \(أَنْعَامُ\), _mev’ud_ \(مَوْعُودٌ\) i sl.

## Okruglo ta

Krajnje okruglo ta \(ة\) obično se izostavlja prilikom transkripcije, a ako glas koji se nalazi ispred njega na sebi nosi fethu, ona se uvijek čita kao samoglasnik _a_, npr. _hurejra_ \(هُرَيْرَةٌ\), _bekara_ \(بَقَرَةٌ\), _bidaja_ \(بِدَايَةٌ\), _mes’ela_ \(مَسْأَلَةٌ\), _hamza_ \(حَمْزَةُ\), _risala_ \(رِسَالَةٌ\).

Ipak, postoje i izuzeci koji su u praksi postali ustaljeni oblici, poput riječi _hemze_ i _rijaset_. Pored ustaljenih oblika, svi strani izrazi koji su postali dio našeg jezika pisat će se na način kako je to pokazano u rječnicima bosanskoga jezika, bez obzira na to podudarali se sa očekivanim načinom transkripcije ili ne. Tako će se, naprimjer, nazivi 11. i 12. hidžretskog mjeseca pisati _zulkade_ i _zulhidže_, ne _zul-ka’da_ i _zul-hidždža_.

## Prilozi

1. [Transliteracija arapskih izraza, pregled standarda](https://drive.google.com/open?id=0B0PIwWDfm0ITaVhubGtpR0ZNaUU)  
2. [Tabela 1: Transkripcija](https://drive.google.com/open?id=0B0PIwWDfm0ITTUNhRWtOZ1Rmemc)

## Bilješke

**1**. Svakom glasu koji se iz arapskog jezika prenosi u bosanski odgovara jedan i samo jedan glas u našem jeziku. Nema opravdanja za označavanje bilo kojeg arapskog suglasnika, ili bilo kojeg vokala, koristeći dva ili više latiničnih znakova.

**2**. Treba praviti razliku između _apostrofa_ \(’\) i _lijevog,_ _početnog polunavodnika_ \(‘\). Nevokalizovani ajn ne treba označavati polunavodnikom, jer se ovaj znak koristi isključivo za označavanje početka citata i ne može se koristiti u druge svrhe. Početni polunavodnik nikada ne može doći u sredini ili na kraju riječi.

**3**. Identična je situacija sa glasom ha \(ح\), koji je bezvučni parnjak ajna, pa će se fetha na ha, kao i na glasu prije njega ukoliko je ha bez vokala, redovno pisati kao _a_, ne _e_, npr. pisat će se _Hasen_ ili _Hasan_, ne _Hesen_/_Hesan_ i _Ahmed_, ne _Ehmed._

**4**. Neutemeljena je primjedba da se prije vokalizovanog ajna treba pisati apostrof ili polunavodnik kako bi se on razlikovao od vokalizovanog elifa/hemzeta i ona potječe iz nerazumijevanja svrhe transkripcije, kao i nerazlikovanja transkripcije od transliteracije. Svi glasovi arapskog jezika prenose se u bosanski jezik tako da odgovaraju onom glasu u našem jeziku koji im je prema izvorištu i načinu artikulacije najbliži. Kako neki glasovi u arapskom jeziku nemaju ekvivalenta u našem, takvi će se glasovi označavati slovima ili znakovima koji su im u našem jeziku po svojstvima najsličniji: خ ,ح i ه obilježit će se slovom _h_; س ,ث i ص obilježit će se slovom _s_; د i ض obilježit će se slovom _d_, itd. Harf ajn nije izuzetak i on će se u našem jeziku obilježiti vokalom _a_, _i_ ili _u,_ identično elifu/hemzetu, o čemu je već bilo riječi.

