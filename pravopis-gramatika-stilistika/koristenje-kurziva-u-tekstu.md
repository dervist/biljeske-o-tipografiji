# Korištenje kurziva u tekstu

> “Pravo pa lijevo, je li tako?” “Tako nam je rečeno”, odgovorila je. On odmahnu glavom i pokaza kako je vrijeme da ona preuzme ulogu vodiča. _Bolje je ne rizikovati_, pomisli. (monolog)
>
> »_Nohoi Kor_«, zazvao je tiho. Bio je to pozdrav koliko i zahtjev da se majčin stari pas obuzda prije nego što mu se pruži prilika da izleti i napadne. (kontekst)
>
> Nije moglo biti mnogo sinova kraljeva ili klanova koji su vodili vojsku _unatoč_ očevim željama, a ne zbog njih. (naglašavanje, isticanje ključne riječi)
>
> “_Odlično_”. Sa zvučnika u kabini dopro je A.-ov glas koji je odavao turobno zadovoljstvo. “_Oba su krenula za tobom_.” “Odlično nije riječ koju bih ja koristio.” O. snažno povuče upravljač letjelice navodeći je da zakrivuda, dok je nebo oko njega gorjelo. (razgovor dva pilota putem radio-predajnika; naglašavanje; radnja se kazuje iz perspektive pilota O.)
>
> “Ja vjerujem u _tebe_. _Ja_ tebi vjerujem. Ja tebi _vjerujem_. Ja _tebi_ vjerujem.” (naglašavanje, isticanje ključne riječi)

1\. U proznim djelima, tekst se piše običnim latiničnim slovima, poštujući izuzetke kad to kontekst nalaže. U poeziji mogu se koristiti i obična slova i kurziv.

2\. Kurziv je varijanta slova specifične namjene. Koristi se za naglašavanje riječi i sintagmi koje zahtijevaju isticanje u tekstu, bilo semantičke ili druge prirode; koristi se i za označavanje stranih izraza i sintagmi, gdje je to potrebno, naziva djela i sl. Svrha je kurziva vizuelno označiti dijelove teksta koji zaslužuju posebnu pažnju, zahtijevaju promjenu intonacije koja često utječe na značenje rečenice ili pripadaju različitom kontekstu od teksta u kojem se nalaze.

3\. U sklopu običnog teksta, kurziv se može koristiti u dijalozima da prikaže monolog i neizgovorene misli, ili da označi riječi sagovornika koji u dijalogu učestvuje posredno, putem tehničkih sredstava (radio-veza, telefon i sl.). Kurziv ne može zamijeniti navodnike ili navodnu crtu i koristiti se kao primarno sredstvo za označavanje dijaloga.

4\. Kurziv se može koristiti za veće nezavisne odjeljke teksta, kao primarna varijanta pisma. Tako se kurzivom mogu pisati Predgovor, stihovi, blok-citati, korespodencija. Ipak, treba izbjegavati korištenje kurziva u sklopu običnog teksta kad god je to moguće. Riječ-dvije pisane kurzivom neće narušiti kompaktnost teksta, međutim, paragraf u sklopu kojega je više rečenica pisano kurzivom ostavlja utisak nesređenih misli, dovodi u pitanje samu funkciju kurziva i uzrokuje vizuelni haos. Ako djelo obiluje monologom, tad se ni za monolog neće koristiti kurziv, zbog destruktivnog dejstva koje kurziv ima na obični paragraf i na stranicu u cjelini.

5\. Kurziv se ponekad može koristiti kao primarno pismo, za čitavu knjigu. Obično je to slučaj kod poezije i nekih specifičnih proznih radova. Tekst pisan kurzivom sporije se čita, jer se riječi pisane kurzivom teže razaznaju u odnosu na one pisane običnim slovima, pa ovaj pristup tekstu treba koristiti samo kad je _cilj_ usporiti čitaoca dok čita.
